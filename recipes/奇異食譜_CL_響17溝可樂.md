# 奇異食譜：響17溝可樂

朋友 C 醫生用「響17」溝可樂，貼圖放上臉書。

好多人留言話「乜你咁浪費！」、「暴殄天物！」，我深有同感。直至有一日，我上佢屋企親身嘗試呢個組合。

「響17」近年享負盛名，一支炒到兩千蚊。大眾用 Johnnie Walker 溝綠茶就試得多，響17 溝可樂又有幾多人捨得試呢？ 每 ml 都差唔多值 $3，雖然唔算天價，但係都咪話唔貴。

筆者飲過「響17」同「響12」，雖然兩者都係一流嘅威士忌，但如果 straight 飲的話，「響 17」嘅味道略嫌太複雜，就咁飲落去，感覺好似迫住味蕾跑馬看花，未能深刻感受每一道香味；反而「響 12」就啱啱好，令人覺得滿足。

所以「響17」真係應該開稀嚟飲嘅。

嗰日喺 C 醫生屋企試過各種「響」同可樂嘅配搭，發現始終係「響17」溝「Coca Cola Plus」最好飲。一般可樂都得，但「Coca Cola Plus」係絕配。呢隻可樂係日本貨，香港都有得買，不過要周圍搵下先得。

「響 17」多層次嘅味道，喺可樂嘅調和下，任由舌頭上嘅味蕾慢慢享受，人生一樂也。我試過之後，已經唔會再想 straight 飲「響 17」。

C 醫生對「暴殄天物！」嘅回覆係：「It is surprisingly good. Very smooth, and the arguably overintense nose is persistent throughout the whole drink. I put about half an ounce into it.」

