# 雙色炒蛋

是咁的。最標準嘅炒蛋，係將蛋白同蛋黃完全打渾先再落鑊炒。我一直以嚟都係咁做。

不過最近發現，如果先好似整太陽蛋咁將啲蛋白炒熟(其實「炒熱」就夠，煎透咗反而唔掂)，然後先再撈渾蛋白同蛋黃，最後炒出嚟嘅蛋兩色分明，蛋白啱啱熟，蛋黃半熟，可以更加帶出蛋黃嘅香味。我自己唔多鍾意太陽蛋，因為唔鍾意啲蛋太生；荷包蛋好啲，但成舊蛋黃未熱過嘅感覺都麻麻。不過如果先將蛋黃炒熟，之後先撈蛋黃，咁就可以控制蛋白同蛋黃有幾熟，有炒蛋嘅感覺之餘有太陽蛋嘅質感、荷包蛋嘅味道。

技術好啲嘅，蛋黃同油撈埋會再有啲神奇作用，有少少蛋黃醬嘅感覺。蛋黃醬撈炒蛋白咁樣，都幾得意。

諗過下叫咩名好，不過唔知點解都係負面居多，咩血肉模糊骨肉分離啲friend。

可能就咁叫雙色炒蛋就算。

順帶一題，呢招用嚟炒飯都得。今日試過。啲炒飯本身有啲太鹹，食落去竟然有「鹹蛋黃」嘅錯覺。可能如果真係隔開蛋黃落鹽醃幾下先落鑊炒，真係會變鹹蛋黃味道都唔定。
