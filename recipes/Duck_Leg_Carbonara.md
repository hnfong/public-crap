# Duck Leg Carbonara

話說我發現金鐘太古廣場嘅 Great Food Hall 賣緊一種鴨腿罐頭。好大罐，成個生日蛋糕咁大。盛惠兩舊幾水。 (按：而家搵唔到喇。不過五舊水嘅就仲有)

兩舊幾水唔平，但計落其實唔算貴，佢體積其實好大，應該裝得落六七罐午餐肉。入面啲鴨腿算係高質嘅食物(亦都係相對午餐肉而言)，同埋有好多好多鴨油。我通常用個大容器裝住啲鴨油，淨係啲油都值幾十蚊，除笨有精，唔怕食幾日鴨嘅話不妨買嚟試下。

啲鴨肉可以用嚟煮咩呢？其實加熱齋食或者餸飯或麵包都唔錯，不過今日我就試咗用佢嚟整 carbonara。

基本上做法同 carbonara 一樣，只不過唔係用煙肉而係用鴨肉。啲鴨腿肉本質有少少乾，所以煎嗰陣要落少少鴨油。煎完出嚟可以輕易拆成一條條鴨肉絲。

結果變成咁。眼尖嘅你，一定發現啲嘢全部熟過頭。
Well，喺廚房一分心就變成咁。我同時洗緊廚房地下⋯⋯

雖然執行上失敗咗少少（如圖），例如啲意粉煮太耐變咗茶記style，啲蛋又太熱熟透咗，最後有種茶記白汁雞皇意粉嘅感覺，但其實罐頭鴨肉整 carbonara 真係唔錯。稍有智商嘅人應該都會整得好過我今次，而其實今次啲製成品唔算太難食架咋。
