# 麻婆豆腐 - 沙嗲王XO醬

之前都提過，喺超市買到嘅百福牌豆腐，就算係所謂「煎煮硬豆腐」其實都係軟到幾乎可以用嚟整豆腐花。真正用嚟煎炒嘅嘅豆腐就只可以搵其他牌子或喺街市買。由於呢類「靚啲」嘅豆腐唔係周街都有，所以今日行街市見到豆腐檔，心思思買咗幾嚿返屋企。

豆腐整咩好呢？中國有道名菜叫做麻婆豆腐，以前中學都食唔少「麻婆豆腐飯」。所以就整咗嘞：

燈光唔好、拍攝手勢更差，冇計。不過食物係有質素嘅。

坊間都唔少麻婆豆腐食譜，不過我又使乜跟吖。日子有功，我呢十幾年學識咗點樣將味覺變返做食材清單，都有八九成準 (算係咁啦)。不過屋企冇咁多材料，辣椒、豆瓣醬、葱都缺乏。但本聰明寶寶靈機一閃，用甜麵醬同沙嗲王贈送嘅XO辣醬代替，一樣得。未必係「正宗」麻婆豆腐，但愛人食得開心（佢平時唔食辣）就已經足夠。

食材如下：

- 豆腐若干 （千祈咪L用百X牌，然後問點樣防止佢出水或爛）
- 豬肉碎
- 甜麵醬一湯匙
- 沙嗲王 XO 辣醬一湯匙
- 花椒 ~10 粒
- 生抽若干
- 生粉一湯匙
- 蒜、薑 切碎/絲
- 生油

（按：所謂「屋企冇咁多材料」係相對嘅⋯ 香港九成屋企都唔會隨時有甜麵醬啦 :0）

簡歷：

先將甜麵醬、沙嗲王醬、生粉同小半碗水撈埋備用。

豆腐煎香、起鑊、將肉煎香，然後落埋蒜薑花椒再兜幾兜，落返豆腐，再兜幾兜，再將撈渾嘅醬料倒落鑊，再兜兩兜。然後就搞掂。

最後要表揚今次嘅大功臣：



同事成日去食沙嗲王，公司仲有十支八支
