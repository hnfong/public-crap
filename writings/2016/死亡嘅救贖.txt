# 死亡嘅救贖

人出世嘅時候，就好似一張白紙。

然後我哋以自己嘅官感去認識呢個世界，用自己嘅經驗，去判斷事物嘅對錯、判斷事物嘅真偽。我哋對世界嘅理解，雖然每個人都大同小異，但總唔會一模一樣。每個人對呢個世界嘅理解，都係獨一無二嘅。

呢啲個人嘅經歷、個人嘅記憶、個人嘅感受，構成一套「信念」，構成「自我」。

呢啲經歷係主觀嘅，係個人嘅。我哋對世界嘅認識，必然係片面，必然係唔完整。所以我哋累積越多經歷，其實即係累積越多錯誤。我哋對世界嘅認識越深，就對世界越多誤解。

但係，就算我明知我越累積越多錯誤，都冇計架。唔通要我否定自己？就算我知道自己有錯，都唔知錯在何處。而任何尋找錯誤嘅方法，都必然係基於主觀嘅個人經歷，依靠片面嘅資訊，而作出嘅主觀判斷。所以任何除錯嘅過程，亦必然會有錯。

不過，人類有犯錯嘅特權。有權堅持己見，有權死唔認錯。人類嘅自由意志，正正就係犯錯嘅特權。

點解人可以有呢種特權？


因為，人會死。

人生累積嘅錯誤，唔需要以所謂「理性」思考去糾正。死亡，會將所有被血淚所沾污嘅白紙銷毀。

所以，人類必須死亡。就算肉身不滅，人類嘅思想都會腐化。腐化嘅思想，腐化嘅信念，其實同死咗無分別。

所以，生命嘅傳承，唔單止係生物層面嘅事實，更加係精神層面嘅真理。任何人有自由意志，就必然要死亡。死亡唔可以靠生物層面嘅科技去避免。

生而為人，我明知自己累積好多錯誤，都可以自信咁實踐自己明知有錯嘅信念。因為，我知道自己會死亡，我知道自己喺歷史嘅洪流之中，只係一粒微塵。後浪正在湧上，前浪已經被推進漩渦之中，與天地渾而為一。

（原文於 2016 年 2 月發佈，略有修輯）

