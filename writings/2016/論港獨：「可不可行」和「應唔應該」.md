# 論港獨：「可不可行」和「應唔應該」

我相信好多人，對港獨呢個議題只係沉默。未必係大多數，但肯定有好多人冇講出心底說話。

有人話港獨不可行，我都同意。事實就係，喺可見將來，港獨唔會發生。但一樣嘢「可不可行」，同「應唔應該做」，係兩回事嚟。

支持港獨嘅人，從來都冇話路途輕鬆，反而係有一種「知其不可為而為之」嘅精神在其中。真正反對港獨嘅人，唔係同你講 feasibility 架，係會同你講「港獨唔應該做」。重點係「應唔應該」，而唔係「做唔做到」。

舉個例，你問人應唔應該偷嘢。正常答案係「唔可以，因為咁做係錯嘅，所以唔應該做」。但如果有人答：「唔得架，俾人捉咗會坐監」，咁你都會疑惑，究竟呢條友道德底線去咗邊。如果偷嘢唔使坐監，可能佢第一個走去做賊。

好多人搞亂「應然性」同「實然性」嘅問題，浪費口水，其實可能香港人所持立場都好接近，只係見到可行性咁低，唔想瞓身或者付出啫。

好多口口聲聲話支持港獨嘅人，都未必肯犧牲。其實佢哋同啲話「港獨唔可行，不如算數啦」嘅人所持立場，實質上冇咩分別，只係前者會喺媒體上口頭講獨啫。

但*假設*有一日，港獨勢力搞得有聲有色，終點遙遙在目，嗰班「港獨不可行」嘅人究竟係會係支持定係反對，真係冇人知。可能香港人只係現實 (practical)，而唔係咁愛國愛黨。

張德江話唔好輕視港獨。其實亦都係講實話。香港人成日話中共壓迫乜乜乜，其實如果倒返轉，你坐佢個位，就知道中共對香港嘅合法手段，可用嘅手牌極其有限，佢要耗盡九牛二虎之力，暗地裡做好多唔見得光嘅功夫，先可以迫到香港嘅政客歸邊。你諗下連一個建制派立法會主席都唔肯乖乖聽話，佢哋幾咁擔心。

喺香港，真係好少人會話「港獨係唔應該做架！就算可行都唔應該做呀！」嗰啲係真正嘅統派。其他人，都只係騎牆，佢最後跳向邊一方都好難講。

（原文於 2016 年 11 月發佈，略有修輯）

