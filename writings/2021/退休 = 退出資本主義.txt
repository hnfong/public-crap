# 退休 = 退出資本主義

我哋喺資本主義社會成長，耳濡目染都係資本主義嘅概念。資本主義其中一樣特點就係用「錢」去量度「意義」。本身，「意義」係一樣主觀兼空泛嘅嘢，但資本主義將其量化成「錢」，透過呢個轉換過程，為人類社會創造出巨大財富。

但對於人嚟講，「意義」始終係先於「錢」，資本主義亦只係一個管理人類社會嘅工具。生活喺資本主義社會嘅人，為咗三餐溫飽，要搵錢生存，實屬正常；但足夠生存之後，究竟搵更多嘅錢係咪意義呢，就好睇你究竟有幾相信資本主義嘅教條。簡單講，資本主義目的係提升全世界人類嘅總財富，方法就係用「錢」去量度任何有「價值」嘅嘢，然後促使所有人盡力搵錢、慳錢同投資。只要所有人都盡晒力累積金錢，大家所能夠擁有嘅嘢嘅總價值就提升，人類整體財富就會相應上升。

當然唔係人人都 buy 呢套理論[*]，但生活喺資本主義社會你又唔可以完全脫離搵錢嘅輪迴。正常人可以做嘅嘢，係搵到咁上下多錢之後就退休，去做自己認為有意義嘅嘢。

退休係有危險嘅，因為好多人唔為意自己「為錢工作」嘅生活原來係靠「錢」去提供人生嘅「意義」。成日有人問，點解 XXX 咁有錢仲要繼續工作？以前唔明，而家就明：因為佢哋工作唔係為咗錢本身，而係透過搵錢去肯定自己人生嘅意義同存在嘅價值。

人類係群體生物，大部份「正常人」都會想做一個「有用嘅人」，需要不時得到社會嘅肯定。而「錢」係社會對一個人嘅肯定，雖然呢種形式間接而含蓄，但絕對不容置疑。退休之後，失去咗呢層肯定，究竟應該做啲乜去證明自己仲「有用」呢？呢個係除咗錢夠唔夠使之外，退休者必須認真思考嘅問題。

呢個問題其實係難答嘅。因為基本上係「人生意義」嘅問題嚟。近代人點解少咗諗哲學問題，某程度上都係因為資本主義幫你提供咗個答案：搵錢。一旦你拒絕承認「錢」喺你自己人生嘅意義，你就必需要搵樣嘢去代替佢。然而，否定咗幾十年資本主義社會洗腦嘅你，係咪真係有能力去說服自己一樣新嘅嘢比起「錢」更加有意義呢？「錢」喺你心裡面嘅巨大空缺，係咪真係咁易填補呢？

我覺得，好多人都睇小咗呢個問題。

當然啦，你未必會見到有人網上呻，因為屌你，搵夠錢退休，日日過「咩都唔使做」嘅「dream life」，人哋恨都恨唔嚟，你仲要「曬命」話咁嘅生活好冇意義，搏屌咩。

利申：未搵夠。

---

[*] 但更多人係連最根本嘅概念都未明，包括好多批評資本主義嘅人。
