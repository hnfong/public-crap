# 一國一制解決所有問題

早前范徐麗泰接受內地傳媒採訪話「一國兩制」嘅「兩制」指經濟制度而唔係政治制度。

究竟係唔係咁呢？

從一個務實角度嚟睇，佢嘅講法其實冇錯。中共俾香港嘅定位，主要都係一個好使好用嘅「白手套金融中心」。雖然有部份人曾經幻想可以順便搵香港做啲民主政制嘅試驗，但回顧97年以嚟香港政制改革嘅步伐，再睇返最近事態嘅發展，就明白呢樣嘢從來都同「得閒飲茶」一樣咁虛妄。

## 【中國特色社會主義】

不過從理論嘅層面嚟講，經濟制度同政治制度密不可分。先講「社會主義」。憲法有云：「#中國共產黨領導是中國特色社會主義最本質的特徵」。呢度清楚說明，中國特色社會主義嘅本質嘅特徵唔係在於經濟制度，而係政治制度。中國社會主義要黨領導，實施人民民主專政，「#對極少數敵對分子實施專政」。整套價值觀強調集體，必要時犧牲個人利益。

雖然現階段中國嘅社會主義「讓一部分人先富起來」，並且好大程度上實施市場經濟，令到中國出現類似資本主義嘅貧富差距甚至暴發商人嘅情況，但呢啲都只係表象，並唔動搖中國特色社會主義嘅本質。

點解呢？好簡單。馬雲同共產黨邊個大？再望下資本主義嘅美國，Mark Zuckerberg 可以 ban 咗總統嘅 account。分別就喺呢度。中國富商可以同美國富商一樣咁有錢，唔代樣中國係行緊資本主義，因為共產黨仍然掌握住最根本嘅權力。

## 【西方資本主義】

資本主義嘅起源，確實係出於經濟制度嘅論述。用一種粗疏嘅講法就係，資本主義相信 #自由市場 嘅智慧，所以與其由中央規劃，不如鼓勵社會上每一個人都努力賺錢、理性投資，多勞多得。

但呢樣嘢同政治制度有咩關係呢？當資本嘅控制在於「個人」而唔在於「集體」，呢個制度下就要對「個人自由」有基本嘅保障。如果個人嘅資本同財產都唔受保障，咁市場上各式各樣嘅人又點會放心互相競爭？(你夠唔夠膽同黨競爭？) 傳統資本主義講究 #小政府大市場，政府嘅角色只係喺必要嘅時候先至立例規管。

資本主義嘅政府某程度上其實係一班有錢人圍爐傾點樣分贓，有錢就有得參與。就算喺 20 世紀好多國家都實行普選 (universal suffrage)，唔再設財產門檻限制投票資格，但實際上喺好多地方，政客嘅選舉工程都係用資本去操作，輿論機器、資源人脈，都係同商界密不可分。林鄭話你 no stake，因為喺資本主義社會你冇錢嘅話，真係冇資格議政架。

所以資本主義制度會有「民主」、會有「個人自由」，並且越有錢就越多「民主」同「自由」 (i.e. #法律面前窮人含L )，資本家可以倒過來透過各種操作控制政治。呢個就係資本主義作為一種經濟制度必需配備嘅政治制度。相反，如果資本家唔係超然於政府，咁佢哋就係中國特色社會主義底下嘅馬雲喇。

## 【#一國兩制 究竟係咩嚟？】

一國兩制究竟係咩嚟？香港既然唔會發展西式普選民主，所謂「資本主義」某程度上亦都只會變成「香港特色資本主義」。眾所周知，中共一直以來保障「愛國者治港」嘅方法，大致上就係以內地市場拉攏香港商家，使商家支持特區政府，換取經濟上嘅報酬。「愛國\*」成為喺香港資本家致富嘅先決條件。喺咁嘅安排下，香港嘅制度已經偏離資本主義「不問出身只問賺錢能力」嘅原則，或多或少會感受到一種類似「馬雲」嘅旋律。

香港呢幾十年嚟嘅問題，包括貧富懸殊，包括各種社會不公，包括年輕人難搵出路，包括愛國廢物治港，都同呢隻「香港特色資本主義」不無關係。

返返去原本嗰樣嘢，究竟范徐麗泰話「一國兩制」係指經濟制度有冇講錯呢？其實係冇，一啲都冇講錯。事實上香港就係咁。「資本主義」嘅外皮，包住嘅係「中共支撐嘅投機商人治港」。呢種「中共透過白手套治港」嘅制度，既有「中國社會特色主義」之弊，亦有「原始資本主義」嘅弊病。香港呢幾十年之所以問題叢生，唔單止係因為本身政治問題複雜，而係有更根本嘅問題，就係經濟同政治制度嘅不協調。正如上文所述，政治制度同經濟制度係密不可分嘅，隨便湊拼出現問題實屬正常。香港人呢幾年嚟咁關心政制改革、民主改革，除咗係受到所謂「西方勢力煽動」之外，亦都係出於眼見社會問題多年不得解決引發嘅深切反思。推行(西方)民主發展係解決(西方)資本主義某啲弊病嘅行之有效\*\*嘅方法，亦都係抑制「廢物治港」嘅方法，所以香港人就算忽略「愛國」嘅要求都急切要求普選，好大程度上都係出於對香港管治問題嘅關切。

## 【#一國一制 解決所有問題】

今時今日，喺香港再講民主改革實在有啲不識時務，所以我唔係想講民主，而係想講社會主義。既然香港實踐唔到真正意義上嘅資本主義，何必苦苦糾纏？我國喺政治、經濟改革嘅問題上，唔係一直都話「#實踐是檢驗真理的唯一標準」架咩？既然「一國兩制」之下嘅「(西式)資本主義」出咗問題，「民主」、「普選」等發展受礙，點解唔考慮「一國一制」呢？直接引入喺中國行之有效嘅社會主義概念，加強黨中央對香港特區嘅領導，將一直以嚟作政治花瓶嘅「忠誠的廢物」取締，都係一種可行嘅做法。有人可能話：唔得呀，違反中英聯合聲明呀，違反基本法呀。但真正愛國又愛港嘅人，又點可能因為呢份所謂 #歷史文件 就犧牲香港人民嘅福祉呢？習主席講 #四個自信，人人皆知中國特色社會主義制度嘅好處，點解仲要喺香港實踐一國兩制、資本主義？豈不是忽悠香港人嗎？

所以，愛國愛港嘅人，應該爭取喺香港實踐社會主義，甚至一國一制， 廢除 #基本法第五條，迎接中共直接管治香港。雖然呢個立論有啲駭人聽聞，但正如福爾摩斯所講：”when you have eliminated the impossible, whatever remains, however improbable, must be the truth.” 「一國兩制」唔掂，「#港獨 \*\*\*」又不可能，剩低嘅可能性，亦都唯有係「一國一制」。

— —

\*「愛國」唔單止有普通字面意思，亦都有政治意味，講緊嘅係最基本地支持中央政府治港方針，關鍵時候統一戰線。呢種愛國比較似係「中國特色社會主義愛國」而非資本主義社會所講嘅「愛國」。

\*\* 大概啦

\*\*\* #首先我反對港獨

(原文於 2021 年 3 月發佈，略有修輯)

