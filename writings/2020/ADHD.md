# ADHD

直至最近，我都冇諗過自己會可能有 ADHD。

"Hyperactivity-impulsivity" 嗰種我肯定唔係，起碼長大之後肯定唔係。(細個都應該冇... 不過年代遠久難以考察)

"Inattentive" 嗰種呢，由於啲徵狀通常係講 "trouble focusing" "inattention to details" "organizing tasks and activities" 之類，同我人生似乎冇咩直接關係。

但最近望下望下，越嚟越發現自己應該真係有啲 ADHD 徵狀。睇返啲 symptoms 又真係中鳩晒，IP 都唔使 check (\*\*)。ADHD (inattentive 嗰種) 原來從來都在身邊，只不過本大爺「生涯規劃」技藝超群，將一切問題 work around 晒，啲「symptoms」變晒「優勢」咁用，所以睇住個 list 一直都未能 connect the dots...

ADHD 喺其他身上點現形 (manifest) 我唔知啦，但喺我身上最明顯嘅就係「怕悶」。嗰種「怕」係非一般嘅怕，係「悶到咁仲要我做不如一槍打死我啦」嗰種程度。迫得太緊試過會 suicidal ，絕對唔係誇張嘅修辭嚟。不過我天生好學不惓 (認識我嘅人就知我涉獵甚廣)，好多嘢只要第一次接觸都唔怕悶，所以極少會學習期間「悶」到出現 "inattentive" 嘅徵狀，學業去到大學之前都一直冇咩問題(\*)。所以我之前從來冇懷疑過自己 ADHD ，大概就係咁嘅原因。

「只要人生避免晒啲「悶」嘢咪冇事囉！」所以話我「生涯規劃」好成功，一直都冇咩點出事。如果我返一份朝九晚五日日做重覆動作嘅工，我諗我一早入咗精神病院。好在唔係。但嗰啲咩「成日唔見嘢」、「唔記得交電話費」、「約咗人唔記得咗」嗰類生活問題其實都有嘅，但始終只係「不便」，唔死得人，有方法 workaround，冇咩所謂。暫時生活上最大嘅問題係，只要平時啲煩瑣嘢太多，會 overload，但我跟 schedule 做嘢又會「要我做不如一槍打死我啦」，所以好多時都要「斷捨離」，化繁為簡，俾啲空間自己走盞。

啲人成日話，high functioning ADHD 其實係好嘢嚟。我好同意。「怕悶」引致嘅 "attention deficit" 係一種 "the glass is half empty" 嘅講法，實際上我從來都認為「悶就咪9做」係成功嘅要素 。唔做悶嘢，集中精力去做「有趣」嘅嘢，咁世界先至會朝著有趣嘅方向發展架嘛。我由十幾歲嗰陣就已經好清楚，只要自己願意專注去做一樣嘢，嗰樣嘢一定會做得好好，斷估比平均高兩三個 SD 咁上下。不過一旦要重覆去做嗰樣嘢，就算第一次係好好，第二次都會差咗，然後每況越下，直至做到比一般廢人更差為止。

睇返網上啲資訊，呢種玩法似乎唔係 typical ADHD 患者嘅煩惱嚟，所以佢哋只有 attention deficit，我就係 "focus surplus" (佢哋叫做 "hyperfocus")。只要避開重覆性或悶嘅工作，我係絕對唔會 attention deficit 嘅。所以我一直都冇諗過自己竟然係 ADHD。

至於點樣避免重覆性同悶嘅工作呢？好簡單，就係做電腦同埋做創作。電腦嘅主要功能之一就係 將程序自動化。我只要知道要做乜，寫一次程式，以後第二次以致第 N 都由電腦自動執行，就唔會有「重覆做嘢越做越差」嘅問題；至於點避免「悶」嘢⋯ 只要你證明自己有本事處理奇難雜症，上頭就唔會暴殄天物俾你做機械人架啦 :0) 我甚至懷疑我「處理悶嘢」都係有一手：始終 ADHD 係個 spectrum 嚟，「正常人」處理悶嘢都係會越嚟越難集中，而我就係熟知晒所有「伏位」，制定程序嗰陣可以做到比較「滴水不漏」-- 只要係我設計個程序而唔係我人手 run 就 OK，要我 run 實出事無誤。

不過，人生始終會越嚟越少「有趣」嘅嘢做，如果第日所有嘢都變得沉悶又點算？呢個先至係我遇到最大嘅 existential question 呀。不過呢個問題明知冇解，就唔好諗佢太多喇。



----------

\* 「冇問題」係結果，不過過程都係幾有趣嘅，大概係每個科目分別都用「專注去做一樣嘢」嘅方法逐個擊破，一直都覺得學校上堂每日上五六個唔同嘅科目嘅課係好影響我。俾著我最好係 intensively 咁幾日學完一個 topic 再去諗第二科，而我溫公開試嘅方略通常都係咁。

\*\*: 冇驗呀，驗嚟做乜？ 雖然話 self-diagnosis 好危險，但屌你咩，我做 armchair psychologist 都係有一手架。如果呢個「病」係真嘅我肯撚定有。
