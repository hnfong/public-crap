# Summer

盛夏睇 500 Days of Summer 好似幾應節。冇咩原因，心血來潮。


記得十幾年前有朋友介紹睇，當時我正值人生低潮，同男主角個情況有啲似，佢話可能會有共鳴咁。

但一直都冇睇⋯ 當時冇，之後都好似冇，不過呢幾年記性太差真係睇完唔記得都唔出奇。

Anyway

有返少少人生歷練嘅人都會明白，男主角 Tom 係個「小屁孩」。唔識得愛人，所以得唔到愛，十分之正常。男主角嘅是是非非一早有定論。相反，套戲以男主視角敍事，女主角 Summer 嘅心路歷程究竟係點，似乎有啲撲朔迷離。事實係咪咁呢？我覺得，劇本對女主角著墨相對較少，但已經勾劃出佢嘅心路歷程：

- 自細父母分離，唔相信愛情
- 喺學校唔受朋輩歡迎，平時被孤立，養成奇特嘅性格
- 會鍾意人，但怕受傷
- 冇朋友，好想交個真心朋友
- 怕受傷、唔信愛情，但更加怕孤獨

Summer 對 Tom 嘅忽冷忽熱，某部份可以用 Tom 呢位「不可靠的敘事者」解釋，但我認為更合理嘅係 Summy 本身「唔相信愛情但更怕孤獨」嘅性格設定。好多人都睇得出 Tom 一開始係「小屁孩」之後略有成長，但女角 Summer 何嘗唔係？以佢所講，佢之前啲男朋友其實都係「炮友」性質，遇到 Tom 先第一次嘗試放開心扉，同異性交身之餘仲交埋心。

任何戲劇最重要嘅元素就係傲嬌，女角基本上一定要傲嬌嘅[1]。Summer 明明話唔想談戀愛，但最終熬唔住孤獨同 Tom 發展咗一段唔知係乜嘅關係。如果大團圓結局，就係 Tom 「融化咗女主角冰冷嘅心」然後娶得美人歸 —— 不過呢刻 Tom 係個唔識得點樣愛人嘅「小屁孩」，Summer 亦都視 Tom 為朋友多於戀人，始終覺得佢唔係啱嘅人。

觀眾發現 Summer 閃婚第一個反應可能係驚愕，但再仔細諗下就會好清楚： Summer 來自破碎家庭，唔相信愛情同婚姻，同朋輩關係唔好，唔多識點同人相處，一直只靠美貌攞著數，同埋同俊男做炮友，根本唔知戀愛為何物。故事初佢啱啱搬到新城市，好想交新朋友，見 Tom 冧佢，就打算用美色交換友情。點知發現 Tom 原來真心膠得咁緊要，自己亦因缺乏人生經驗分唔清愛情同友情嘅界線，一段關係喺友情同愛情中交錯，不淪不類。雖然做唔成情人，但孤怜怜嘅 Summer 仍然自私咁想 Tom 做佢嘅「朋友」，事實上 Tom 亦都可能真係佢第一個佢願意真心相待嘅朋友嚟。最後，雖然兩人不歡而散，但 Summer 有咗呢次「交朋友 + 戀愛」經驗之後， 佢對自己、對處理人際關係、對愛情嘅信心都明顯增強，所以之後再遇上一個令佢心動嘅男人，佢就決定嫁俾佢。

當然，從來都冇人話 Summer 嘅婚姻好美滿。嗰個男人，可能純粹冇 Tom 咁失敗同落泊而已。或者，有潦倒嘅 Tom 做對比，就算普通人一個都變得好似白馬王子咁耀眼。

所以，Summer 係咪一個「 bitch 」呢？由於成長背景關係，佢係一個唔識社交但機心重嘅人。 遇到 Tom 之前，佢所認識嘅世界嘅人都對佢好仆街，而佢「只係」渴求有真心朋友，飢渴到想用美色去換取啫。明碼實價，一早講明，係咪真係咁 bitch？我真係唔識評論。

到故事最後，Tom 終於重拾自信唔做毒撚主動約女仔，而 Summer 亦都被 Tom 嘅天真感動，願意對愛情孤注一擲。呢個故仔係有各自有缺陷嘅一男一女遇上對方因而成長嘅故事，片頭 narrator 一早講咗，呢個唔係一個 "love story"。

----

之後諗諗下，發現 500 Days of Summer 男女之間嘅關係，有啲似王小波嘅「黃金時代」。點解「偉大友誼」竟然係用嚟「敦」，答案大概與上述類同⋯

----
[1] 男比女傲嬌嘅故仔印像中唔多，最深刻印像係 Pride and Prejudice (另按：不過P&P女主角嘅當然都係傲嬌)。不過作者係女人，可能都有啲關係⋯ 諗落P&P男主角好似有少少都敏俊嘅影子?????!!
