# 學 programming 應該學咩 language 先？

時不時都有人問我：「我想學下 programming，應該學咩 language 好？」

然後我通常會答：「不如學 python 先？」但係諗諗下，唔對路。我都唔係咁樣學 programming 嘅。唔係邊隻 language 嘅問題，而係根本整個方向就錯晒。

如果學一隻 language 只係「為學而學」，一定唔會學得好。最容易上手嘅方法，係首先諗個 idea 出嚟，然後先再學點樣用電腦去整佢出嚟。所以，以後我嘅答案會係咁：「唔好理咩 language 住，不如諗下，你想用電腦整啲咩 program/app/網頁 出嚟，然後再去學點整吖？」

如果純粹想「體驗」的話，玩《Human Resource Machine》呢隻遊戲好過（見下面條link）。雖然係遊戲嚟，唔係咩深入嘅嘢，但最後嗰幾關真係要識寫 program 先過到。作為「體驗」嘅經歷夠晒數架喇（如果你有心機過晒啲關卡的話）。爆咗機再去諗學咩 language 都未遲，因為學一隻 programming language，比起爆機需要嘅心機同時間，起碼多十倍。 https://tomorrowcorporation.com/humanresourcemachine

（原文於 2017 年 7 月發佈，略有修輯）


