# 全民覺醒，係香港人嘅悲哀


雨傘革命令到「全民覺醒」，真係唔係吹水。

《杏林覺醒》、《法政匯思》等等嘅組織喺雨傘革命後相繼成立。一般輿論可能認為，呢個現象反映香港人「覺醒」、唔再做「港豬」，反映公民質素已經有所提升云云。一般輿論可能認為，深入了解政治議題係公民責任之一，因為政治同我哋生活息息相關，避都避唔到。

我唔同意。

舉個例，「食飯」呢樣嘢絕對同我哋生活息息相關，但係咪個個香港人都識得耕田？「住宿」係我哋日常生活一部份，點解香港唔係個個都識得起樓？「健康」夠係大家關心嘅生活問題，點解要搵醫生睇病？

原因只有一個：我哋每日只有二十四小時，冇可能一個人包辦晒耕田、起樓、織衫、醫病等等嘅工作。現代社會制度之下，我哋必須要分工。每個人專心做好自己嘅工作，然後透過貿易，用自己嘅工作成果交換其他人嘅工作成果。一個醫生未必識得起樓、一個扎鐵工人未必識得耕田、一個農夫未必識得織衫。但佢哋只要做好自己份工，就可以用佢哋賺嘅錢，去買其他人嘅產品或者服務，好過自己親手去做。呢個就係經濟學講嘅「分工合作」原則。

試想像下，如果某個城市嘅醫生成日都醫死人，唔睇好過睇，咁會發生咩事？市民好快就會對醫生失去信心，覺得自己上山執啲山草藥好過俾你醫死啦。可能會有人自己睇下醫書，學習醫學理論，私底下幫朋友睇下病咁。呢個「全民習醫」嘅社會，係咪一個健康嘅社會？唔係。市民業餘學到嘅醫術好極有限，一定及唔上一個好嘅專業醫生。

所以，點解香港人一定要「全民覺醒」？點解一定要「關心政治」？點解唔可以得閒做下「港豬」？事實上，緊貼香港社會大小事係非常耗時嘅工作。如果我係王維基，我一定會話港視收視大跌係因為「全民覺醒」。港視主要對像都係年輕人，但年輕人要「覺醒」吖嘛，邊有時間睇電視唧？唔係講笑架，我淨係睇左兩集《警界線》，但呢排已經冇時間去睇電視。睇電視實在太奢侈了。

有幾個朋友近日為反對政府強推「科技局」而不斷奔波。佢哋成立嘅《前線科技人員議政小組》最近亦都為籌集業界簽名，反對「袋住先」而勞碌咗好多晚。有位朋友慨嘆：「直接民主呢家野，真係要full-time先參與到。唉，代議政制失效，真係會攰死公民。」呢個先至係所謂「全民覺醒」、「全民參與」嘅殘酷真相。

代議政制失效，迫使全民覺醒，我哋有咩對策？一日未消除功能組別，香港嘅代議政制度始終唔可以發揮正常效用。但我哋又唔可以守株待兔，喺功能組別除消之前乜都唔做。咁我哋可以做啲乜？

## （一） 窮則變、變則通

去一間餐廳食嘢，如果你認為啲食物難食，或者態度差，總之你唔滿意，你就唔會再幫襯佢。呢個係基本常識。冇人會話：「你唔再幫襯呢間餐廳，然後呢？」問呢條問題嘅人都痴線嘅，梗係搵過另一間啦！的確冇人知道另一間會唔會更差，不過總要試過先知。偏偏香港嘅政客、政治組織，就算幾冇用都好，都可以二十年屹立不倒，仲要一直由老人掌權。香港人如果唔肯冒下險，俾新進組織上位，政治環境又點會有進步呢？

##（二） 有話直說，實事求是

中國傳統文化，個個人都要「面」。你細細聲批評，佢當見唔到、索性唔理。到你大大聲批評，佢冇得扮見唔到喇，就話你冇禮貌呀、激進呀、分化呀，進而話你勾結啲唔知咩勢力、圖謀不軌、立心不良。（拿，大家咪對號入座呀~~ 我講緊建制派咋（好似係）） 我覺得呢種風氣真係好差。香港有好多政治明星，彷彿戴住一種「光環」，係唔批評得嘅。你批評佢，佢隨時會變小器「方丈」，懷恨在心，甚至侍機報復。可能因為咁，香港人養成咗「敢怒不敢言」嘅習慣。唔單止對政權，就算係對泛民主派嘅政治明星，都一樣係咁。

要扭轉呢種情況，大家就要多多講真心話，唔好收收埋埋，或者因為同某啲人「立場」一樣而唔敢批評佢哋。你唔敢批評，自然會「被代表」，被當成所謂「同路人」甚至係支持者。啲人越唔敢批評，佢哋就越以為自己唔會犯錯。久而久之，就算本來唔係「方丈」都會變成「方丈」啦。事實上，氣度真係要練返嚟。我都好怕做方丈，所以大家記住得閒插下我。

## （三） 分頭行事，擁抱多元

傳統泛民、社運人士都好鍾意講「團結」，集中力量去抵抗強權。「團結」本身係好事，但必須要有團結嘅條件。但當大家意見有重大分歧，而呢啲分歧唔能夠用「理性」討論解決時，就必須分割，各行各路。師奶劇都有講啦：「勉強冇幸福」嘛。只要大家唔好覺得有人退出或割席係一件「好冇面」嘅事，並接受離離合合係人生常態，就會少好多不必要嘅爭論。事實上，改變社會嘅方法好多，冇話邊個方法「啱」，邊個方法「唔啱」。近年網絡上「左右」之爭、「和理非非」同「激進勇武」之爭，可謂十分無聊。Why not both? 點解唔可以有一班人走和理非非路線，另一班人走激進勇武路線？只要雙方明確割席，講明互不相干，唔會互相扯後腿，咁就變相有多一個勢力爭取同一目標，有咩唔好？

唔好以為將唔同聲音消滅就會令佢哋嘅支持者加入你嘅陣營。好多時俾你打沉嗰堆人就只會返屋企食花生，做返港豬，不問世事。只有擁抱多元價值嘅領袖，先可以做眾人嘅領袖。香港未出現一個可以統領各派意見嘅領袖，大家就唯有分頭行事，盡量避免互扯後腿吧。如果任何人想要其他人加盟佢嘅組織，首先諗諗，究竟自己有冇足夠氣量，容納各方意見，認真接納各種批評。如果自己係「小器方丈」，又執著一定要用自己嗰套，但又想其他唔同意見嘅人一齊行動，即係點？根本就唔邏輯，係咪？

如果以上三點能夠實踐，相信香港政治生態會更加健康，然後本毒撚就有機會可以做返港豬喇。香港人本來就唔應該以「全民覺醒」做目標，而係應該以「全民做港豬」為目標。只要香港嘅社會康健運作，政黨、社運團體積極做實事，大家平時就可以做下開心豬，打下機，媾下女/仔，行下街睇下戲，有乜唔好？當然啦，今時今日咁嘅情況，大家迫住長期關心時事，日日追縱新議題，真係冇計嘅。所以我而家會關心政治，不過，屌你老母，我真係好撚討厭政治囉。

（原文於 2015 年 3 月發佈，略有修輯）
