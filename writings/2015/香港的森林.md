# 香港的森林

你係十九世紀嘅探險家。你同幾個朋友組成探險團去森林探險，唔好彩蕩失路。你哋冇 Google Maps、冇 GPS，淨係得指南針同基本求生工具。你認為向南行三十公里就會去到最近嘅城市，但領隊堅持向北。你望住地圖，見到北面只係無窮無盡嘅森林，如果一直向北行，就只會糧盡援絕。

你向領隊提出建議，遊說佢掉頭向南。領隊話：「北面十公里有條村，可以借宿一宵。」你心諗：「好啦，十公里嗟，即管睇下點。」一團人繼續向北行十公里，乜都冇。你再次要求領隊轉折向南，佢話：「反正都行咗咁耐囉，可能條村就喺附近呢。」再行咗兩個鐘，都係乜都冇。

你拎住地圖，向探險團解釋情況：「根據地形，我哋依家個位置喺呢度。附近根本就冇村莊。向南行五十公里就有城市，趁住個天未黑晒，快啲趕過去啦！」領隊拎出另一張地圖反駁：「明明呢度有條村，我上年先嚟過，點可能會錯？或者村民搬咗去附近，大家繼續搵一定會搵到。而家都就天黑，我哋點可能摸黑行五十公里？」你開始鼓躁，大聲同領隊爭執。最後都係冇結論，你決定離隊，唔理領隊，自己向南行。另外有兩位團員都開始質疑領隊嘅判斷，願意跟你一齊向南行。

冇幾耐，入夜，狼嗥四起。你帶領嘅南方探險團發生內部爭執。你個團隊計埋你只得三個人，阿甲同阿乙。你認為冇足夠人手紮營守夜，所以建議摸黑前進，盡快搵到南方嘅城市。

甲：「橫掂都仲有幾十公里，不如我哋搵返大隊，同佢哋一齊紮營，好過我哋三條友乜都做唔到。我哋而家嘅共同敵人係狼呀，要團結一致先可以生存！」

乙：「仲向北行？咁我哋頭先咁辛苦向南行為咗啲乜？你頭先離隊嗰陣都明知要摸黑架啦，而家先反悔係咪遲咗少少呀？不如我哋劈幾條樹木整武器，咁起碼就算有狼嚟襲擊我哋，都可以同佢哋打過丫！」

甲：「哈！就憑你就同班豺狼打？快啲搵返大隊好過啦！」

乙：「你搵返佢哋，佢哋咪又繼續向北行。到時你想搵南方城市，就更加難喇。」

你聽佢哋不斷爭拗，開始唔耐煩：「喂，快啲繼續行啦！有乜好嘈唧！」你嘗試介入爭論，但係大家各執一端，冇辦法達成共識。最後，阿甲原路折返，阿乙留低紮營、起火、整武器，防狼。而你，就獨自一個繼續向南探險，去尋找地圖上嗰個南方文明。

其實，你從來未去過嗰個城市。究竟佢存唔存在，你自己都唔知。

（原文於 2015 年 9 月發佈，略有修輯）

