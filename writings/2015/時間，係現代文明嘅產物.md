# 時間，係現代文明嘅產物

是咁的。一般人認為，過去係「既定事實」，冇得改變；而未來係「充滿不確定性」，咩都可能發生。
我想嘗試說服大家，呢樣嘢未必係普遍真理。我想俾大家另一個觀點去理解「時間」呢樣嘢，去說明所謂「時間軸」、「時間流動」，好可能係人類特登整出黎嘅社會現象。

先講「過去」。

我哋認為過去嘅事情係「既定事實」，冇得改變。咁，我哋點知架呢？一開始，我哋係靠自己腦入面嘅記憶。記憶話，某日發生某件事，另一日又發生另一件事，所以我哋知道過往發生過咩事。所以，我哋認為，過去係 fix 死咗，冇得變。至於未來？唔知喎，咩都可能發生。

但係咁喎，記憶其實未必可靠。可以記錯，可以遺忘，仲可以虛假 (見配圖 :) )。

記憶話俾你聽，某年某月某日發生過某件事……你話係「既定事實」，係咪真架呢？？會唔會記錯？如果你記憶有可能錯 (事實上真係有可能錯)，咁你最多話，呢件事有 x% 機會係事實。可能 x 好接近 100% ，但絕對唔係 100%。

你以為「我尋日食咗叉燒飯」係「既定事實」 — — 但呢個「事實」充滿不確定性。至於啲細節，更加係冇可能從記憶中撈返出嚟。食咗幾多舊叉燒？𡁻咗幾多下？筷子咩顏色？有幾多粒米？成件事根本就係一舊飯，邊可能記得咁清楚。

相反，你以為未來真係「充滿不確定性」咩？既然你可以「肯定」尋日食咗叉燒飯，難道我唔可以「肯定」聽日會食貢丸米線？只要我決心聽日要食貢丸米線，我自然有方法將佢變成「既定事實」。只要決心夠大，我甚至可以將「我聽日會食米線」嘅信心，拉到同我對「我尋日食咗叉燒飯」嘅信心一樣咁高。至於聽日嗰碗米線有幾多粒貢丸……幾粒囉，鬼知唧。但係，呢個問題，重要咩？你尋日食咗幾多舊叉燒都唔知啦。一樣都係答唔出。

你話：咪住先，而家科技發達，我食叉燒嗰陣用手機拍咗片，咁咪一清二楚囉！係呀，冇錯，係會好清楚。呢個情況下，你的確可以話「我尋日食咗叉燒飯，有六件叉燒，𡁻咗七百五十二下」係好肯定嘅「既定事實」。[1] 但係，就算科技有幾發達，都只可以局部紀錄特定嘅嘢，冇可能將全世界每分每秒發生嘅所有事情都詳細記錄。

人類嘅科技，除咗可以準確紀錄過去，亦都有準確預測未來嘅儀器。大家最熟悉嘅，就係鐘錶。一隻製作精良，上足鏈嘅錶，可以準確預測未來。「一小時之後，隻錶嘅時針會轉動 30 度」可以話係「既定事實」。[2]

你可能會話：「唓，你特登整一個可以預測嘅系統出黎，咁梗係可以預測啦！」(Your mother is a woman…) 但係，唔好唔記得，你部手機個錄影功能，都係特登為咗記錄過去發生嘅事而整出黎架。特登記錄，先會記錄到。( 仲要係，鐘錶發明咗幾百幾千年，而錄影機、智能電話，只係上世紀嘅發明。準確預測未來，可能仲容易過準確記錄過去。[3] )

你可能會覺得我包拗頸、詭辯：喂，咁其實要「預測未來」好容易咋喎……例如，整一個大鐵箱，入面得空氣，擺喺度，唔郁佢。十年後，佢入面都係空氣嚟架啦！咁樣「預測未來」有乜用？

係冇用架。不過，呢個問題就牽涉到，人類(以至所有生物系統)好鍾意「未來不確定」嘅環境。相反，「未來好確定」意味著「死寂」。例如大鐵箱就係死寂。今日唔知聽日事，先至叫做有「希望」、叫做有「活力」。

所謂「人類渴求安穩」係呃人嘅。所謂「安穩」，只係相對於我哋日常生活充滿變數嘅環境嘅「安穩」。喺現代社會，最「安穩」嘅環境，其實係監獄。監犯每日做嘅嘢大同小異，日日都係咁過，又唔會餓死，又唔會俾人炒魷魚，最刺激嘅事都只係執下番梘，有時獄卒疏忽會發生毆鬥咁囉。如果大家真係希望「安穩」，點解啲人咁驚坐監？一來係唔想執番梘啦；二來，想要「自由」嘛~ 「自由」即係乜？自由係「想做乜就做乜」，即係用自己嘅力量，為自己嘅未來增加不確定性，咁生活先有變化，先有活力，先有希望架嘛。

所以，簡單嚟講，***人類就係希望生活喺一個未來充滿不確定嘅世界***！所以，我哋熟悉嘅世界先至充滿變化。我例舉「可以預測未來嘅方法」，會令人覺得我玩嘢，因為違反常識；因為，只要未來非常確定，就意味著死寂、死亡，係大家都唔想見到嘅嘢。

所以，某程度上，「過去係確定，未來係不確定」呢樣嘢，係人類 (或者中/高等生物) 自己刻意營造出嚟嘅環境，並非所謂「物理定律」。其實，根據物理定律，追溯過去，同預測未來，係一樣咁難(/易)。[4] 只有有生命嘅地方，「過去」先至會明顯比「未來」更加確定，尤其係當高等生物演化出「記憶」去增加生存機會。

科技越發達，「時間」俾我哋嘅感覺就越強烈。人類除咗鍾意充滿不確定嘅未來，更加希望從過去嘅經驗中學習。所以，人類發明文字紀錄，發明紙張，將重要嘅事情刻落石頭，寫落 hard disk。而正正因為呢啲記錄過去嘅科技，我哋先至會覺得，一兩千年前發生過嘅事係「肯定」、係「確定」、 「事實」。否則，就算你記性幾好，人類最多都係記到幾十年嘅事。一百年前，一千年前，發生咩事？口耳相傳，其實同未來一樣咁模糊。

又話時話，點解我哋會覺得「未來」係咁模糊？我哋睇住二十世紀有好多偉大發明，所以相信未來幾十年都會有好多現時人類想像唔到嘅發明。但係，呢個只係近代文明嘅現象。一個喺大草原上捕獵野豬嘅史前人類，會點睇？「我祖先打野豬。我後代都係打野豬。」佢未必覺得「過去」同「未來」有咁大分別。

人類科技越發達，「過去」同「未來」越係壁壘分明。大家想像下，喺人類出現之前，非洲嘅草原上發生咩事？ 尋日，獅子追捕班馬、羚羊；今日，獅子追捕班馬、羚羊；聽日，獅子追捕班馬、羚羊[5]。冇所謂過去，冇所謂將來。

我不嬲都話[6]，「過去」同「未來」，真係未必存在。「過去」、「未來 」嘅證據，都只可以係喺「現在」尋找：我有記憶，所以相信過去曾經存在；我記憶話我知，時間一日一日咁過，所以我相信會有明天。

所謂「活在當下」，都係咁解之嘛。(好似係

— -
* [1] 唔好唔記得，如果我真係要「聽日食貢丸米線，有五粒貢丸，𡁻咗六百八十九下」，都係做到架喎 (訂枱，特別要求，自製，咩都好)。只不過，正常人唔會特登咁做之嘛。問題只係想唔想做，唔係做唔做到。(仲有個好有趣嘅問題：到咗聽日，我點解會記得尋日決心做咩呢？咁就要肯定到時嘅「尋日」[即係今日]，我真係決心做某件事 XD)
* [2]: 可能你會話：「咁有人特登整停隻錶咪唔會郁囉。」但係，咁你都可以特登整段假嘅片呃人架。你估真係有圖有真相咩…
* [3]: 呢個係詭辯~~~~ XDD 請注意喔~~~~
* [4]: 可見 https://www.youtube.com/watch?v=GdTMuivYF30 。呢篇文某程度上都係受到類似嘅講法啟發，但係物理學家專注講物理現象，比較少討論人類文化知識層面對熵(entropy)嘅演繹同應用。
* [5]: 偶然仲會發生獅子同水牛大戰 https://www.youtube.com/watch?v=LU8DDYz68kM&feature=youtu.be&t=4m25s (貓奴勿看)
* [6]: http://www.vjmedia.com.hk/articles/2014/04/05/68424 話時話，試想象下，如果一個人喺嬰兒狀態理開地球去到火星，帶住一大堆足以過世嘅糧食同水。佢到達火星，每日都只係食、坐、痾、瞓。佢所有記憶都係每日食、坐、痾、瞓。佢係咪真係會分得出過去同未來？睇完八集 《Endless Eight》之後，我會話，你不斷重複做一樣野，真係會令你對「時間」有新嘅體會架。
（原文於 2015 年 5 月發佈，略有修輯）
