# 淺談中國特色社會主義

近日我不斷思考「習近平新時代中國特色社會主義思想」究竟係一樣乜嘢嚟，點解中國近年擁抱市場經濟，表面上尤如資本主義社會，但仍然堅持要掛住「社會主義」牌頭呢？

資本主義社會某程度上係幾犬儒嘅，除咗搵錢之外就冇咩特別價值觀 [1]。有趣嘅係，其他現代西方人權思想，可以話係資本主義嘅延申。只有喺產權同自由都受到保障[2]，每個人都可以平等地位喺市場競爭嘅情況下，財富先會增加得最快[3]。所以，提倡現代西方人權思想嘅原意或者係出自「善念」，但我認為呢個現像亦可以以資本主義去解釋[4]。喺不減經濟效率嘅情況下，所有傳統價值都可以抛棄。現代男人可以湊仔，女人可以做 CEO，大家實踐自由思想之餘，又提升經濟效益，喺「經濟效益至上」嘅世界，絕對係N贏局面。

喺呢個假設之下，我哋就可以重新理解「中國特色社會主義」同資本主義有咩分別：錢唔係最重要。咁究竟乜嘢係最重要？我之前諗咗好耐都唔明，但好在習大大已經大方俾咗答案：「中国共产党领导是中国特色社会主义最本质的特征」[5]。

喺鄧小平年代，中國經歷文革之後國力衰弱，提倡改革開放嘅人，好明顯係深知西方資本主義[6]可以富國強兵[7]。所以中共以「實踐是檢驗真理的唯一標準」嘅哲學原則，推翻佢哋幾十年嚟嘅原教旨馬克思主義，喺共產主義破產前夕成功轉型，冇走蘇共嘅路，一來走得快冇沉船，二來亦都冇學戈爾巴喬夫玩西方民主，而係繼續摸索「中國特色社會主義」嘅道路。

當其時嘅「中國特色社會主義」同「走資」可能冇咩分別，都係放開市場，搵錢至上，甚至官員變咗好似企業主管咁樣要跑數，睇業績升遷。但究竟中共係咪行緊「資本主義」呢？又唔係。資本主義「最本質嘅特徵」其實係個人自由，而「個人自由」同「黨的領導」係唔兼容嘅。所以，中國行市場經濟之餘唔開放政治自由，而呢三十幾年嘅實踐之中，中共檢驗出嘅真理係：中國特色社會主義仲把炮過資本主義，人哋幾百年慢慢累積嘅經濟實力，中國幾十年就做到。

有強大嘅實力之後，用嚟做啲乜呢？去到呢個位，資本主義嘅犬儒之處就出現嘞。資本主義會叫大家繼續搵多啲錢，繼續提升經濟效率，直到永遠。大家唔好成日以為我講緊反話，當人民已經富足嘅時候，繼續無止境提升效率，資本主義最終會出事嘅。點解GDP係咁升但我哋嘅工作時間會越嚟越長，點解不愁衣食嘅人會日日OT，都係呢個問題嘅表徵。

中國特色社會主義就唔同嘞。黨叫你搵錢，你就要搵錢；黨叫你停，你不得不停[8]。搵錢唔係終極目標，而只係實踐「中國夢」、「民族復興」嘅手段。講到底都係中華民族喺《小器簿》入面有幾筆賬目未清，同埋想同全世界講「中國特色社會主義」好撚把炮，仲勁過資本主義。甚至係，想證明俾世界睇中國傳統儒家精英主義治國係work架[9]。好喇，民族復興之後又點？係咪繼續賺錢？我真係唔知。不過「中國夢」嘅 timeline 去到2049年，到時先算啦。

何況，如果比較「中國特色社會主義」同「資本主義」嘅 existential crisis，一定係後者最急切。根據我上面嘅論述，人權自由其實係提升經濟效益嘅副作用。但根據主流西方學術論述，人權自由係「與生俱來」，冇可能因為「社會經濟效益」而存亡。我哋今日稱之為「左膠」嘅立論，其實係「與生俱來論」嘅自然延申，好多唔合經濟效益嘅論述已經開始喺比較「進步」嘅西方社會中進行試驗。明眼人當然知道咁樣落去會製造若干社會問題（例如影響經濟效益）。但呢啲都係取捨嚟：如果西方社會真係如佢哋所稱係相信人權自由「與生俱來」，佢哋應該可以選擇捨棄經濟效益。究竟係咪會咁樣發生呢？呢壇花生非常好食，實情係暫時未有清晰答案。可能我假設「資本主義先於人權」係錯呢。

至於我自己就梗係置身度外啦，呢啲西方嘢都唔關我事。咁啱香港主權移交之時，正值中國同西方所行嘅市場經濟路線係兼容，所以1997年大致上成功接軌。香港作為中國一部份，日後當然係會慢慢跟隨中國特色社會主義路線。資本主義50年不變嘅年期係去到2047年，喺香港人眼中或者50年（溫馨小提示：剩返29年）係好長，但喺中國二千年史觀入面只不過係曇花一現。好多香港人對「政治」嘅睇法都係好急進，大概係讀歷史冇讀通。香港嘅政客嘅「政治生涯」已經相對算係長，老屎忽死都唔退，加加埋埋都可以有四五十年。但歷史上真正重大嘅改變都唔係幾十年之內發生嘅，而係過百年慢慢累積嘅嘢嚟。靠嘅唔係一廂情願，而係遠大嘅目光，一個可以號召到人，同時又可以慢慢實踐嘅願景。

做到呢樣嘢好難，我淨係諗下年個市嘅走勢都諗到頭爆，但真正嘅偉大思想家係可以一句說話奠定往後幾百年、幾千年嘅政治制度。至於一般凡人，要真正深入理解啲理論背後嘅理論，論述中秘而不宣嘅嘢， 已經好唔容易[10]，睇住香港班自以為識政治嘅人[11]東施效顰，以為亂咁照搬幾個西方政治理論嚟香港就啱使，真係唔知講乜好。睇返呢幾十年香港，真係每一步都行錯。馬後炮好多人都識，不過有啲人甚至連「實踐是檢驗真理的唯一標準」都唔接受，睇嚟香港短期[12]內都冇運行。希望有少數人可以從錯誤中學習，過多一百幾十年[13]，或者有轉機都未定。

最後當然係跟返潮流講句：#首先我反對港獨。

多謝大家收睇。

— -

- [1] Adam Smith 喺《國富論》一早論證咗「大家一齊盡量搵多啲錢」嘅道德根據。
- [2] 所以「法治」應運而生，保障所有人嘅自由同權利。
- [3] “I believe, that the work done by freemen comes cheaper in the end than that performed by slaves.” (Smith, 1776)
- [4] 例如反歧視咁，本身就係令人力資源市場更有經濟效率嘅方法嚟。
- [5] 中國憲法(2018年)第一條
- [6] 呢度所提及嘅資本主義包含人權法治
- [7] Marx 應該都有引用 Smith (好似係，利申冇讀過 Marx…
- [8] 震驚十三億人的結局！馬雲都認同我呀！
- [9] 你咪問我點解得出呢個結論，一來我最近好似唔知邊睇過啲咁嘅嘢，二來用「非中文人」嘅眼光審視中國歷史同現代中共模式就會得到呢啲結論，香港人對「儒家」同「中共」太多迷思好難講落去。
- [10] 我都係聽習大大話認真研究先略有所成咋！
- [11] 唔知點解乜柒都唔識嘅人好鍾意開班教人⋯
- [12] 中國特色 time scale
- [13] 中共成立到而家都差唔多成一百年，最進步嘅黨都要搞咁耐先救到國，所以使乜急。
