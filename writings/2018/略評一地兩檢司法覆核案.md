# 略評一地兩檢司法覆核案

新出爐嘅一地兩檢案判詞[1]好多神奇嘢。不過最有趣係周官[2]論證《廣深港高鐵(一地兩檢)條例》唔違反基本法嘅理據：

- 話《一地兩檢條例》唔符合基本法，其實都好有說服力架！[3]
- 但《基本法》冇話唔俾整內地口岸區喎[4]
- 《基本法》唔可以齋睇字面意思，佢啲條文都係想落實「一國兩制」啫，但我覺得整個內地口岸區出嚟唔會破壞「一國兩制」喎 [5]
- 1990 年通過《基本法》嘅時候都冇諗過需要搞內地口岸，唔可以將啲條文讀得咁死嘅。[6]
- 香港人自行立法實施內地法律，正正係體現香港人嘅「高度自治」呀！[7]
- 考慮埋「一地兩檢」對香港有利[8]，退後一步宏觀啲睇[9]，《一地兩檢條例》都係符合《基本法》嘅⋯
- 如果你仲覺得有疑惑，我攞埋人大常委嘅決定嚟撻你[10]，咁就夠皮嘞！

— — — — — — -

嗱老老實實，我咁多年嚟都冇咩點見過啲理據咁薄弱嘅判詞。雖然 first instance 嘅八股通常質素都冇上訴庭咁好，但對於一件有重大影響嘅案例，咁嘅情況我真係第一次見。

不過唔緊要，作為愛國愛黨嘅本土派KOF，我提醒大家要留意幾樣嘢：

1. 原來《基本法》冇話唔做得嘅嘢，係可以做架！ (例如公投？)
2. 原來 「90 年代冇人諗過」可以用嚟繞過《基本法》嘅限制架喎！（我提倡喺九龍東地下掘個窿整返個「小香港國」，呢條橋肯定鄧小平冇諗過啦！）
3. 原來對香港整體有利嘅嘢，可以眼大睇唔到佢違反《基本法》嘅細節架！ (喺美帝壓境嘅情況下，會唔會「港獨」都對香港有利呢？政府都不斷派人去美國話 Hong Kong is not China，我睇到港獨喺《基本法》框架下實現嘅契機！)

係咪好好玩呢。大家諗諗佢，將呢啲法律原則發揚光大，遍地開花，功德無量~！

— — — — — — -

- [1] https://legalref.judiciary.hk/doc/judg/word/vetted/other/en/2018/HCAL001160B_2018.doc
- [2] pun not intended
- [3] para 66
- [4] para 67 (自己 google 下「香港 剩餘權力」睇下中方嘅人點睇)
- [5] para 68, 69
- [6] para 70
- [7] para 71 (按：CLS?!?! 余狀好嘢呀！)
- [8] para 72 (CLSWTF?!?!?!?!?!)
- [9] para 73
- [10] para 74

（原文於 2018 年 12 月發佈，略有修輯）

